---
authors: Тарас Шевченко
subject: Сон
---

	На панщині пшеницю жала,
	Втомилася. Не спочивать
	Пішла в снопи, пошкандибала
	Івана сина годувать.
	Воно сповитеє кричало
	У холодочку за снопом;
	Розповила, нагодувала,
	Попестила і, ніби сном,
	Над сином сидя, задрімала.
	І сниться їй той син Іван
	І уродливий, і багатий,
	Не одинокий, а жонатий
	На вольній, бачиться: бо й сам
	Уже не панський, а на волі
	Та на своїм веселім полі
	Удвох собі пшеницю жнуть,
	А діточки обід несуть...
	Та й усміхнулася небога.
	Прокинулась — нема нічого.
	На Йвася глянула, взяла,
	Його гарненько сповила;
	Та щоб дожать до ланового,
	Ще копу дожинать пішла...
	Остатню, може; Бог поможе,
	То й сон твій справдиться.
	
